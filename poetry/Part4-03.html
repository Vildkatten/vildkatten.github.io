<!DOCTYPE html>
<html>
	<head>
		<meta charset="utf-8" />
		<title>Ruth Alice</title>
		<meta name="viewport" content="width=768, initial-scale=1.0"/>
		<link rel="stylesheet" type="text/css" href="css/poetry.css">
	</head>
	<body>
		<div id="page" class="chapter">
			<div class="clearpage">
			<section class="poems">
				<h1>FÖRLÅT MIG FÖR ATT JAG INTE TALADE SVENSKA MED DIG</h1>
				<p>Spring i benen, sol i blicken och vår i bäcken!<br />
					Förlåt mig för att du inte fick det<br />
					För att du inte fick hoppetossor, spunkar, filifjonkor, homsor och råddiga historier<br />
					Fjärilar i magen, dagg i gräset och hjärtan i brand<br />
					Förlåt mig för att jag inte talade svenska med dig
				</p>
				
				<p>Förlåt mig för att du inte fick Tor på molnen, grädde på moset, sylt på sillen, allemansrätt på<br />
					raukar och näck i bäcken<br />
					För att jag inte gav dig svenska med Utvandrarna, istället för svenska för invandrare<br />
					Att du inte fick Gösta Berlings saga och de söta persiljebladen i kavaljer Liljecronas trädgårds<br />
					som<br />
					”än så länge lyfte lite på jordlagret ovan sig<br />
					och lekte tittut med livet”<br />
					För att jag inte gav dig viskande grässtrån, hisnande tankar och karlavagnar att planka på<br />
					Förlåt mig för att jag inte gav dig det jag fått varje dag i 28 år
				</p>
				
				<p>Förlåt mig att jag inte gav dig puss eller kyss i slutet av varje samtal<br />
					och en förklaring om skillnaden mellan dem<br />
					för att jag inte gav dig ord att plantera i jord<br />
					växtmån, näringstillskott och imsevimsespindeltrådar att spinna vidare på i detta samhälle –<br />
					fast du bad om det
				</p>
				
				<p>Och förlåt mig för att jag inte gav dig de starkaste verben<br />
					de som håller för att böjas hårt<br />
					för att vi inte rang och sam med varandra oftare<br />
					när strömmen var hård<br />
					för att du fick tvära kast istället för ögonkast<br />
					och fick mer att hoppa över än att hoppas på<br />
					för att jag inte gav dig husfrid, själsro<br />
					och oomkullrunkelig<br />
					Varför gav dig inte oomkullrunklig?
				</p>
				
				<p>Och varför jag dig inte dalahästen och mumindalen när du sa att du inte brydde dig längre?<br />
					Varför höll jag inte fast vid å-ringen, ä och ö-prickarna när du gav mig internationella<br />
					skiljetecken?<br />
					Och varför gav jag inte ens dig en enda jäkla ombudsman vid våra gräl?
				</p>
				
				<p>Tummetott, slickepott och långeman<br />
					Förlåt mig att du inte fick dem när orden jag lärde mig på ditt språk kan räknas på just en<br />
					hand<br />
					Förlåt för att jag gav dig kärlek utan att det var en kär lek
					
				</p>
				
				<p>Förlåt mig<br />
					Excuse-moi<br />
					Anteeksi<br />
					Disculpame<br />
					I’m  sorry<br />
					for not talking Swedish with you
				</p>
				
				<p>Som poeter fyller vi världen med ord<br />
					Och tungomålet är ett uttryck av tungan<br />
					men kan lätt missförstås<br />
					så jag gav dig tungans andra uttryck<br />
					jag kysste dig istället<br />
					men även den kyssen har en smak
				</p>
				
				<p>Så förlåt mig för att jag inte talade svenska med dig</p>

			</section>
		</div>

	</body>
</html>